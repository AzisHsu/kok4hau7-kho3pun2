{
  "出版年": "2009",
  "出版者": "康軒文教事業股份有限公司",
  "年級別": "四上",
  "文類": "康軒",
  "書名": "閩南語第7冊",
  "書寫系統": "漢字",
  "資料": [
    {
      "段": [
        [
          "等誠久才到中秋，逐家歡歡喜喜咧賞月娘。有好食的月餅佮文旦柚，有芳貢貢的烘肉、鰇魚鬚。我那看月娘那咧想，想講有一工，會當坐太空船去月娘，佇遐欣賞咱蹛的地球，看伊生做啥模樣？",
          "Tan2 tsiann5 ku2 tsiah4 kau3 tiong1-tshiu1,tak8-ke1 huann1-huann1-hi2-hi2 teh4 siunn2 gueh8-niu5.u7 ho2-tsiah8 e5 gueh8-piann2 kah4bun5-tan3-iu7.u7 phang1-kong3-kong3 e5 hang1-bah4, iu5-hi5-tshiu1.gua2 na2 khuann3 gueh8-niu5 na2 teh4 siunn7, siunn7-kong2 u7 tsit8 kang1,e7-tang3 tse7 thai3- khong1-tsun5 khi3 gueh8-niu5,ti7 hia1 him1-siong2 lan2 tua3 e5 te7-kiu5, khuann3 i1 senn1-tso3 siann2 moo5-iunn7?"
        ]
      ],
      "篇名": "第一課  中秋"
    },
    {
      "段": [
        [
          "阿媽厝後一塊地，頂頭菜蔬種足濟，菜頭番麥佮冬瓜，匏仔菜瓜包心白。阿媽挽挽咧幾若袋，予阮看甲花花花，匏仔煞看做是菜瓜，實在是真笑詼。",
          "A1-ma2 tshu3-au7 tsit8te3te7,ting2-thau5tshai3-se1tsing3tsiok4-tse7,tshai3-thau5 huan1-beh8 kah4tang1-kue1, pu5-a2tshai3-kue1pau1-sim1-peh8.A1-ma2 ban2 ban2leh4kui2 na7 te7,hoo7gun2 khuann3 kah4hue1-hue1-hue1.pu5-a2suah4khuann3-tso3si7tshai3-kue1,sit8-tsai7-si7tsin1tshio3-khue1."
        ]
      ],
      "篇名": "第二課  匏仔看做菜瓜"
    },
    {
      "段": [
        [
          "喨！喨！喨！鐵馬騎對郊外去。鼻著清芳的草仔味。閣看著一陣白翎鷥。落崎的時，風對耳仔邊，咻──一下，飛過去。嘿！遮爾好耍的代誌，有閒你嘛愛來試。",
          "Liang1!liang1!liang1!thih4-be2 khia5 tui3 kau1-goa7 khi3.phinn7-tioh8tshing1-phang1e5tshau2-a2 bi7.koh4khuann3-tioh8tsit8-tin7peh8-ling5-si1.loh8-kia7 e5 si5, hong1tui3 hinn7-a2 pinn1,siu1──tsit8-e7, pue1--kue3-khi3.he2!Tsiah4-ni7ho2-sng2 e5 tai7-tsi3,u7-ing5 li2 ma7 ai3 lai5tshi3."
        ]
      ],
      "篇名": "第三課  騎鐵馬"
    },
    {
      "段": [
        [
          "文化中心闊闊闊，有時搬戲有時做電影。美術館、音樂廳，藝文活動蓋時行，圖書館，冊好看，故事媽媽講古足好聽。行行行，咱鬥陣來去遐。",
          "Bun5-hua3 tiong1-sim1 khuah4-khuah4-khuah4,u7-si5 puann1-hi3 u7-si5 tso3-tian7-iann2. bi2-sut8-kuan2, im1-gak8-thiann1,ge7-bun5 uah8-tong7 kai3 si5-kiann5,too5-su1-kuan2,tsheh4 ho2-khuann3,koo3-su7 ma1-ma1 kong2-koo2 tsiok4 ho2-thiann1. kiann5 kiann5 kiann5, lan2 tau3-tin7 lai5-khi3 hia1."
        ]
      ],
      "篇名": "第四課  文化中心"
    },
    {
      "段": [
        [
          "欲晚仔，我佮阿爸去黃昏市仔。",
          "Beh4-am3-a2, gua2 kah4 a1-pa1 khi3 hong5-hun1 tshi7-a2."
        ],
        [
          "遠遠，就聽著賣魚的大聲喝：「透抽兩百！透抽兩百！」我看甲當趣味，雄雄，賣菜的阿桑喝一聲：「來哦！三把五十！」害我掣一趒。",
          "Hng7-hng7, to7 thiann1-tioh8 be7-hi5--e5 tua7 siann1 huah4: 'thau3-thiu1 nng7-pah4! thau3-thiu1 nng7-pah4! ' Gua2 khuann3 kah4 tng1 tshu3-bi7, hiong5 hiong5,  be7 tshai3 e5 a1-sang2 huah4 tsit8 siann1: 'lai5--ooh4! Sann1 pe2 goo7-tsap8! ' hai7 gua2 tshuah4-tsit8-tio5."
        ],
        [
          "黃昏市仔有夠鬧熱，後擺我欲閣來。",
          "Hong5-hun tshi7-a2 u7-kau3 lau7-jiat8, au7-pai2 gua2 beh4 koh4-lai5."
        ]
      ],
      "篇名": "第五課  黃昏市仔"
    }
  ]
}
